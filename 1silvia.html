<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/1silvia.jpg" alt="foto" style="width:100%">
				<h2>Un bicchiere di vino a Villa Silvia</h2>	
				<h3>Giosuè Carducci, ospite dei conti Pasolini a Villa Silvia, si intrattiene con alcune gentildonne (1904)</h3>
				<p>Giosuè Carducci ebbe un legame particolare con la Romagna e l’amicizia con i Pasolini contribuì a rinsaldare l’amore del poeta verso la nostra terra. A cavallo fra ‘800 e ‘900, il poeta trascorse numerosi soggiorni a Villa Silvia per godere del clima favorevole, del silenzio e della pace delle colline cesenati. Immersa nella natura, Villa Silvia fu per Carducci un luogo caro e prezioso a tal punto che pare avesse espresso il desiderio di terminare i suoi giorni nella tranquilla pace di Lizzano. Nei suoi periodi di vacanza a Cesena, era spesso accompagnato dal suo servitore Luigi Ghermandi, il fedele Gigi. Il poeta giocava spesso a briscola, anche con i domestici di Villa Silvia, ed era un grande amante del vino romagnolo. Spesso si concedeva passeggiate in solitaria nel parco della Villa: si racconta che camminasse fino in fondo al viale portando sempre con sé tre bandierine; una volta giunto a destinazione, alzava il braccio sventolando una delle tre insegne verso il servitore Gigi che lo guardava dal terrazzo. Se la bandierina sventolata era bianca, Carducci desiderava bere acqua, se era gialla chiedeva un bicchiere di albana, mentre se era rossa aspettava l’amato Sangiovese! Durante i suoi soggiorni a Lizzano, Carducci strinse con Silvia Baroni Pasolini uno stretto legame di amicizia, intessendo con la contessa anche un fitto scambio epistolare. Da una lettera di Carducci a Silvia, Bologna 27 dicembre 1905: “Signora contessa Silvia molto amata, Che bel passeggiare, arridendo il variato sole di primavera, su per i colli dell'amenissimo Lizzano; o anche discendendo verso il piano! Affacciandosi questa visione agli occhi e all'animo conturbati da questa nebbia brumale, più triste è il tristissimo decembre. Torneremo mai sui colli di Lizzano? O al bellissimo Bertinoro?”</p>
      		</div>
    	</div>
    </div>
</div>

</body>