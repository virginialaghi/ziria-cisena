<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/6pignaroli.jpg" alt="foto" style="width:100%">
				<h2>Pigne all'aia</h2>	
				<h3>Pignaroli al lavoro durante la campagna di raccolta dei pinoli (1890 ca.)</h3>
				<p>In passato la pineta era una fonte di guadagno ad alta resa perché della pigna veniva sfruttato tutto: Il prodotto primario erano i pinoli, allora come oggi utilizzati in molte preparazioni culinarie; inoltre venivano sfruttati sia gli scapioli (le brattee) che le sgobbole (il fusto centrale) per alimentare il fuoco. Per poter impiegare al meglio tutta questa ricchezza, era necessaria una struttura dedicata. Nel 1790 la comunità di Cervia costruì in mezzo alla pineta la Casa delle Aie: la struttura era composta da uno stabile con annesso un piazzale diviso in tre parti, chiamate appunto aie, che venivano utilizzate per la lavorazione e l’esposizione al sole delle pigne raccolte, affinché si aprissero e consegnassero i pinoli.  La Comunità di Cervia cedeva la Casa delle Aie in affitto ai privati, ai quali era concesso il solo diritto di raccogliere e lavorare le pigne; gli affittuari non erano autorizzati a tagliare alcun pino, anche se secco, né tantomeno a raccogliere le ramaglie, che erano destinate agli indigenti della città. All’interno della Casa, nella parte centrale era situata la “Camera del fuoco” dove venivano portate le pigne che il calore del sole non era riuscito a dischiudere; con le alte temperature che si raggiungevano all’interno, le pigne ancora chiuse si aprivano e rilasciavano i pinoli. Attorno alla Camera del fuoco si trovavano magazzini, uffici dei fattori e stanze adibite a dormitori per i pignaroli. Fino all’800 la pineta era assai più vasta di quella attuale e l’attività dei pignaroli era molto redditizia anche se faticosa. Nei primi anni del ‘900 la pineta iniziò a subire drastiche riduzioni di superficie, a tal punto che la Casa restò isolata dal contesto boschivo e nel 1917 perse definitivamente la sua primaria destinazione.  Dopo aver vissuto un lungo periodo di abbandono, oggi ospita un famoso ristorante di cucina romagnola.</p>
      		</div>
    	</div>
    </div>
</div>

</body>