<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/1sposalizio.jpg" alt="foto" style="width:100%">
				<h2>Lo Sposalizio del mare</h2>	
				<h3>Autorità e cittadini cervesi attendono il lancio dell’anello da parte del Vescovo (1920 ca.)</h3>
				<p>Lo Sposalizio del mare è una delle feste più antiche e sentite di Cervia, che consiste nella benedizione delle acque marine per opera del Vescovo della città. Nonostante si tratti di un rito probabilmente importato da Venezia, la leggenda vuole che questa tradizione sia legata al Vescovo di Cervia Pietro Barbo (futuro Papa Paolo II). Venutosi a trovare in pericolo a causa di una burrasca mentre navigava dalla natia Venezia verso Cervia, Barbo si ritirò in preghiera per avere salva la vita e, gettato l’anello episcopale nelle acque turbolente, fece il voto di celebrare ogni anno una simile cerimonia se fosse arrivato sano e salvo al porto di Cervia. Così, dal 1445 la città celebra ogni anno la benedizione del mare. Accompagnati dalle campane della Cattedrale e della torre civica, il Vescovo e i sacerdoti incontrano le autorità comunali in piazza e formano un corteo fino al porto, accompagnati dalla banda musicale. Il Vescovo, le autorità locali e alcuni cittadini salgono su diverse imbarcazioni e attraccano al largo. Dopo aver pronunciato le frasi di rito, il vescovo lega l’anello a un nastro e lo getta in acqua, mentre alcuni vigorosi sfidanti si tuffano in mare cercando di recuperarlo. Colui che riemerge con l’anello ne diventa automaticamente il possessore, mentre la perdita dell’anello nelle acque viene ritenuto presagio di sventure. È dunque una solennità non solo religiosa, ma anche civile, che viene ripetuta annualmente da più di 500 anni, salvo qualche breve interruzione, come alla fine dell’800 quando in Consiglio Comunale si accesero lunghi dibattiti, alimentati da alcuni esponenti anticlericali che volevano trasformare lo Sposalizio in una festa prettamente civile. I consiglieri dissidenti sosteneva che spettasse al Sindaco lanciare l’anello, proprio come fa il Doge a Venezia. L’acceso scontro tra Consiglieri provocò la sospensione della cerimonia per alcuni anni, finché il vescovo Federico Foschi riuscì a calmare gli animi con le sue pazienti e autorevoli trattative e a riprendere lo Sposalizio secondo il rito tradizionale.</p>
      		</div>
    	</div>
    </div>
</div>

</body>