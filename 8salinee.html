<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/8salinee.jpg" alt="foto" style="width:100%">
				<h2>Oro bianco sulla burchiella</h2>	
				<h3>Salinari si preparano alla Rimessa del Sale sotto gli occhi di un attento contabile (1909)</h3>
				<p>L’origine delle saline di Cervia è antichissima, forse greca o etrusca. Un tempo la città sorgeva in mezzo ai fondi saliferi, in un ambiente malsano e con pessime condizioni di abitabilità. Per secoli la storia politica ed economica di Cervia è ruotata intorno alle saline, un inestimabile tesoro verso cui si sono indirizzate le mire conquistatrici di tanti potenti, succedutisi nel controllo dell’area. Alla fine del ‘600 furono costruiti il Magazzino del Sale e la Torre San Michele a difesa del cosiddetto “oro bianco”; successivamente fu edificata la nuova città vicino al mare.  Fino all’800, le saline appartenevano a privati; lo Stato Pontificio prima e il Regno d’Italia poi procedettero a confische ed acquisizioni e l’area diventò di proprietà statale. Tutto lo stabilimento contava 200 fondi saliferi, ognuno dei quali era assegnato a un salinaro che lo lavorava coadiuvato dalla famiglia, specie nel periodo di raccolta del sale.  Il lavoro era scandito secondo queste fasi: in primavera si prosciugava tutta la salina, liberando le acque scarse di salinità accumulatesi durante l’inverno, poi vi si immetteva l’acqua del mare, precedentemente tenuta in vasti bacini dove, con l’azione del sole, aveva accresciuto il suo grado di salinità iniziale. Ogni salina era costruita in modo che l’acqua scendesse per caduta naturale dalla periferia al centro. Il sale raccolto veniva portato in uno spiazzo detto “tomba” e ammassato in monti coperti di cannuccia di valle a protezione delle piogge. In autunno, terminata la stagione salifera, il sale veniva portato attraverso i canali nei magazzini posti presso il porto e difesi dalla Torre San Michele, sulla cui sommità erano posizionati due cannoni e una campana, che un tempo avrebbe suonato qualora all’orizzonte si fosse profilato un attacco dal mare. Assai caratteristico era il trasporto del sale, la cosiddetta rimessa, che si effettuava con apposite burchielle, barche in legno a fondo piatto che venivano trainate per i canali con due corde tirate da operai collocati su due argini. Quest’ultima fase della campagna salifera era la più dura ma anche la più attesa perché costituiva il momento della verità, con la conoscenza effettiva di quanto aveva reso per ogni salinaro la lunga fatica estiva.</p>
      		</div>
    	</div>
    </div>
</div>

</body>