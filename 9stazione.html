<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/9stazione.jpg" alt="foto" style="width:100%">
				<h2>Cestini caldi in stazione</h2>	
				<h3>Viaggiatori in attesa di salire sul treno diretto a Bologna, con in primo piano i locali del Ristorante Buffet (1900 ca.)</h3>
				<p>A fine ‘800 Marsilio Casali e il figlio Aldo conducevano il “Buffet della stazione”, i cui spazi limitati costrinsero ben presto i gestori ad ampliare il locale con uno “chalet di legno”, facilmente distinguibile nella foto. In quegli anni, molti cesenati erano soliti passeggiare dal centro fino alla stazione e lì, nel giardinetto del buffet, fare merenda godendosi il passaggio dei treni. Nel 1913 Aldo Casali inventò il cestino da viaggio. Questa geniale trovata consisteva nell’offrire un servizio di ristoro direttamente sul treno ai passeggeri che affrontavano lunghi viaggi (all’epoca la tratta Bologna–Ancona veniva coperta in 4 ore!). Le pastasciutte –lasagne, cappelletti o tagliatelle– erano contenute in un tegamino di ceramica faentina; come secondo erano disponibili capretto, pollo, vitello arrosto e contorni vari, annaffiati da albana o sangiovese. E per finire frutta fresca di stagione! Inoltre, Casali includeva sempre un fiore e un ventaglio per le signore e una sigaretta per i signori, oltre a una cartolina pubblicitaria già affrancata che il viaggiatore, una volta giunto a destinazione, poteva spedire ai familiari per aggiornarli del suo arrivo. Su alcuni treni viaggiavano molti clienti e il tempo della fermata del convoglio non permetteva di accontentare tutti. Così, i ristoratori “omaggiavano” il macchinista di turno con un pollo arrosto e un fiasco di vino; il macchinista compiacente scendeva dalla motrice e simulava la necessità di dover effettuare piccole manutenzioni, per permettere ai Casali di vendere un maggior numero di cestini da viaggio. All’arrivo dei treni, tutto il personale del ristorante si mobilitava e a ognuno era affidato un compito ben preciso. Il servizio era ben collaudato e tutto filava sempre via liscio, a parte una volta in cui un garzone in prova chiese quale vino avrebbe dovuto mescere per i cestini: “Bianco o rosso?”. “Fanne metà e metà” rispose Casali che, a operazione conclusa, non nascose la sua amarezza nel constatare che i cestini contenevano tutti…rosè!</p>
      		</div>
    	</div>
    </div>
</div>

</body>