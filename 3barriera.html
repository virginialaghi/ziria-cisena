<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/3barriera.jpg" alt="foto" style="width:100%">
				<h2>Traffico alla barriera</h2>	
				<h3>Viavai di inizio secolo: pedoni, ciclisti e carrozze transitano dalla Barriera Cavour, uno degli ingressi principali della città (1905 ca.)</h3>
				<p>In seguito all’annessione della Romagna al Regno d’Italia nel 1860, le mura difensive di Cesena erano destinate a diventare parte del paesaggio del passato e lo slancio post-unificazione diede nuovo impulso allo sviluppo urbano fuori dalla cinta muraria. Si susseguirono progetti di rinnovamento della città: si decise per esempio di prolungare il sobborgo di Porta Cervese, l’odierno Corso Cavour, fino alla “stazione della via ferrata” e contestualmente partì la demolizione della porta. Al suo posto, l’amministrazione comunale affidò l’incarico di costruire una Barriera, ossia un edificio che dividesse la città dall’esterno, al fine di tenere sotto controllo il sistema daziario; oltre che per ragioni tributarie, la costruzione avrebbe avuto una valenza estetica: l’intenzione era quella di creare una struttura che con la sua bellezza potesse introdurre a spazi urbani rinnovati, conferendo alla città un aspetto più borghese. Furono eretti due eleganti padiglioni neoclassici, anche se il pezzo pregiato dell’edificio era in assoluto la cancellata in ferro, che fu costruita sfruttando i vicini cantieri della ferrovia non ancora smantellati. La voce di spesa del cancello fu in assoluto la più alta dell’intera opera. La Barriera, che fu intitolata a uno dei massimi promotori dell’Unità d’Italia, Cavour, mantenne questo nome anche dopo il 1903, quando il dazio di consumo fu abolito e il cancello, che di fatto perse la sua funzione, venne scardinato (nella foto, risalente agli anni 1905-1910, era già stato rimosso). Il prezioso manufatto fu utilizzato per la chiusura dell’Ippodromo fino agli anni ’70 quando fu smantellato e immagazzinato senza alcun accorgimento conservativo. Nel 2002 è stato recuperato, restaurato e oggi si trova all’ingresso dei Giardini Pubblici.</p>
      		</div>
    	</div>
    </div>
</div>

</body>