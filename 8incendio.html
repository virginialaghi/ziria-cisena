<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/8incendio.jpg" alt="foto" style="width:100%">
				<h2>Fiamme domate al cine-teatro</h2>	
				<h3>Una squadra di pompieri posa sulle ceneri del Teatro Giardino distrutto da un disastroso incendio (1907)</h3>
				<p>Il Teatro Giardino è stato uno dei principali luoghi di incontro e divertimento della città. Inaugurato come teatro all’aperto, costruito in legno, era ubicato fra il giardino pubblico e il Teatro Comunale, dove oggi sorge il Verdi, e veniva utilizzato per spettacoli diurni di livello modesto e adatti a un pubblico meno colto. Nei primi anni ospitò “compagnie comiche di infimo ordine” come recitano le cronache del tempo; in seguito alla costruzione del tetto, iniziò a proporre spettacoli serali e feste danzanti riscuotendo un discreto successo. Nel 1896 fu tra i primi teatri in Italia a ospitare una proiezione cinematografica, pochi mesi dopo l’invenzione del Cinematografo dei fratelli Lumière. Un editoriale del periodo, uscito su “Il Cittadino” nei giorni successivi all’evento, propone interessanti considerazioni sulla nuova forma d’arte e suggerisce alcune previsioni davvero curiose: “Non correrà molto tempo ancora che quelle immagini che adesso col Cinematografo ci danno la perfetta illusione della vita limitata a brevi scene e svolta in un determinato momento, avranno la parola ed avranno il colore. […] Allora si avrà il vero documento irrefutabile, allora si avrà il modo sicuro di rivivere nella vita passata, di assistere allo svolgersi di momenti e di scene perdute nel tempo, e allora saranno ben felici i figli che potranno rivedere, quando lo vogliono, vivi e parlanti i genitori, gli avi; vederne le amate sembianze, riudire la loro voce dolce e cara.  […] Perché l’importanza di questa invenzione, che ora è soltanto un divertimento, sta tutta ne’ suoi effetti pratici. In verità, essa sarebbe poca cosa, e non adeguata allo sforzo ed al consumo d’ingegno che ha costato e che costerà, se il suo scopo ultimo non fosse altro che il passatempo. […] Dopo ciò, non è forse prevedibile che le biblioteche storiche dell’avvenire, accanto ai volumi, abbiano ancora, come riproduzione viva del passato, fasci, gomitoli, rocchetti di nastri cinematografici e di fonogrammi?”.</p>
      		</div>
    	</div>
    </div>
</div>

</body>