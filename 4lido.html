<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/4lido.jpg" alt="foto" style="width:100%">
				<h2>Primo lido, primi bagni</h2>	
				<h3>Alcuni bambini percorrono la passerella che porta alla piattaforma sul mare (1910 ca.)</h3>
				<p>Al fine di diminuire il divario con le altre località turistiche romagnole, nel 1882 Cervia si dotò del suo primo stabilimento balneare, una struttura allora indispensabile per un paese di bagni al mare. Al posto dei casotti in legno sulla spiaggia, all’altezza dell’attuale Kursaal fu costruito direttamente sull’acqua lo Stabilimento Municipale Lido, al quale si accedeva tramite una passerella lunga un centinaio di metri. Lo Stabilimento era formato da una piattaforma centrale per il ballo, corredata da una pagoda per l’orchestra, due capannoni per bar, ristoranti e servizi, mentre ai lati trovavano posto due file di cabine, a destra per le donne e a sinistra per gli uomini. Al termine di ogni stagione estiva la struttura, costruita in legno verniciato a strisce gialle e blu, veniva smontata per poi essere rimontata l’anno seguente. La piattaforma era un elegante ritrovo aperto tutto il giorno: nelle ore diurne si poteva conversare, godere di qualche ora di riposo o semplicemente ascoltare musica; i tendaggi, oltre a creare un’atmosfera ricercata, permettevano ai bagnanti di ripararsi dal sole cocente delle ore centrali della giornata; durante le ore serali, invece, venivano organizzate feste danzanti. L’attività principale restava ovviamente quella balneare: un bagno di circa un’ora, comprensivo di costume e lenzuolo per asciugarsi, costava circa 30 centesimi. Oltre ai bagni, era possibile fare gite in barca: dalla piattaforma partivano a tutte le ore del giorno imbarcazioni con diverse destinazioni (Cesenatico, Bellaria o le caratteristiche foci del Savio), degne antesignane della…New Ghibli. L’apertura dello Stabilimento bagni diede i primi concreti risultati sul piano turistico: diversi forestieri iniziarono a recarsi a Cervia non solo per lo Sposalizio del Mare o per la festa di San Lorenzo, ma per trascorrervi un soggiorno marittimo.</p>
      		</div>
    	</div>
    </div>
</div>

</body>