<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/5cavalli.jpg" alt="foto" style="width:100%">
				<h2>Cavalli ruggenti sul Ponte Vecchio</h2>	
				<h3>Un biroccio trainato da un asino viene “asfaltato” sulla salita del Ponte Vecchio da una veloce e moderna corriera automobile che attira la curiosità dei bambini del borgo (1909)</h3>
				<p>All’inizio del ‘900 il servizio di trasporto pubblico locale nella valle del Savio veniva ancora svolto tramite diligenze trainate da cavalli. Nel 1902 si costituì un comitato per valutare la sostituzione di questo vecchio mezzo di trasporto: furono prese in esame vetture a vapore con ruote cerchiate in ferro e vetture a benzina con ruote a cerchi in gomma; alla fine la scelta ricadde su queste ultime. Nel 1909 inaugurò il nuovo servizio di corriera automobilistico effettuato con quattro omnibus automobili, il vecchio nome degli auto…bus! Ecco l’annuncio apparso sul periodico “Il Cittadino” il 25 luglio dello stesso anno: “Col 15 corrente ha cominciato il servizio automobilistico Cesenatico – Bagno […] Il servizio procede in modo lodevolissimo ed è accompagnato dal favore di tutte le popolazioni della vallata, la quale vede, col nuovo sistema di locomozione, appagato uno dei suoi più urgenti bisogni. Quattro magnifici omnibus automobili delle ditte Fiat e Spa, percorrono quattro volte al giorno il tratto Cesena – Bagno, e sei volte al giorno quello Cesena – Cesenatico, a prezzi limitatissimi, in confronto di analoghi servizi pubblici”. In effetti il nuovo servizio di trasporto aveva permesso di abbassare i tempi di percorrenza fra Cesena e Bagno di Romagna: dalle 6 ore e mezza impiegate dalle diligenze a cavalli alle 3 ore e mezza necessarie alle moderne e…“veloci” corriere.</p>
      		</div>
    	</div>
    </div>
</div>

</body>