<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/7spiaggia.jpg" alt="foto" style="width:100%">
				<h2>La Cenerentola della Riviera</h2>	
				<h3>Alcuni bagnanti si godono un pomeriggio estivo sulla battigia del litorale cervese (1920 ca.)</h3>
				<p>In Romagna il turismo balneare iniziò a svilupparsi nella seconda metà dell’800 sulle spiagge riminesi. In quegli anni, il litorale cervese era poco frequentato: oltre agli abitanti locali, dalle campagne accorrevano più che altro contadini, specialmente nel giorno di San Lorenzo; secondo un’antichissima usanza che affonda le radici nel paganesimo, infatti, fare il bagno in mare in questo giorno era considerato di buon auspicio, al tal punto che anche le bestie venivano bagnate per godere degli effetti terapeutici dell’acqua marina. Dice infatti un proverbio romagnolo: “St’vu gudé la sanitè, e bàgn è dé ‘d san Lurenz t’è da fé”. A fine ‘800 l’allora sindaco di Cervia fece stampare un manifesto pubblicitario nel tentativo di lanciare la città come località turistica. La formula scelta fu alquanto singolare: innanzitutto annunciava di voler unire al “gran coro” di stazioni balneari romagnole “l’umile e modesta Città di Cervia”, premettendo di non poter fare concorrenza alle altre “fortunate sorelle […] né per magnificenza di stabilimento né per tutti gli accessori che vogliono rendere dilettevole e gradito il soggiorno a dei Bagnanti”. Si passava poi agli inviti formali: il manifesto non si rivolgeva “a tutti quei figli prediletti dalla fortuna”, ma al povero impiegato dallo stipendio basso, al piccolo commerciante che ogni anno stenta a trovare il pareggio fra dare e avere, all’operaio con moglie e figlio malaticci, in altre parole a “tutti i poveri diseredati dalla fortuna”. A costoro Cervia avrebbe offerto “una spiaggia eccellente, una cittadinanza ospitale e un clima che certo non risponde alla fama che ne corre”. L’area cervese, infatti, era considerata zona malarica. Purtroppo i risultati di questo primo singolare invito furono assai deludenti. Per attendere un impulso alla fama di centro turistico si dovette attendere il 1920 quando Cervia fu scelta come luogo di soggiorno estivo dalla scrittrice Grazia Deledda, che rese famosa la città in tutta Italia.</p>
      		</div>
    	</div>
    </div>
</div>

</body>