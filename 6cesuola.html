<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/6cesuola.jpg" alt="foto" style="width:100%">
				<h2>Equilibrismi sul Cesuola</h2>	
				<h3>Una bambina attraversa il torrente sfruttando il tronco di un albero caduto (1900 ca.)</h3>
				<p>Il Cesuola nasce in una vallata preappenninica e anticamente proseguiva il suo percorso a fianco del primitivo nucleo abitativo della romana Caesena per poi raggiungere la costa. Intorno all’anno Mille il corso del Cesuola fu deviato per creare una cinta difensiva alle mura, che a quel tempo arrivavano a metà dell’attuale Via Zefirino Re. In seguito all’espansione dell’abitato, il Cesuola risultò ormai inglobato al suo interno e perse il suo compito difensivo. La città si dovette dotare di due Portacce, porte fluviali poste a difesa dell’ingresso e dell’uscita del corso d’acqua dalla città; durante le ore notturne, le porte venivano chiuse tramite grate di sbarramento per evitare accessi indesiderati. Il torrente entrava in città dalla Portaccia dell’Osservanza, proseguiva il suo percorso fino alla piazza del Lavatoio (oggi Piazza Amendola), per poi tagliare Via Zefirino Re, scorrere dietro Piazza Maggiore (Piazza del Popolo) e raggiungere il canale dei mulini in zona Serravalle. Oltre che come risorsa idrica, il Cesuola fu utilizzato anche come scarico fognario. Per la maggior parte dell’anno, il torrente era in secca o con una portata molto bassa, ma in alcuni periodi si trasformava in una vera e propria minaccia per l’incolumità dei cittadini: durante i temporali, infatti, il corso d’acqua si gonfiava a tal punto da esondare violentemente con una massa fangosa che sommergeva il centro città. A fine ‘800 si iniziò a discutere di un’opera di copertura del corso d’acqua nel suo tratto cittadino per limitare i danni causati dalle alluvioni e per migliorare le condizioni igieniche del torrente, utilizzato dai proprietari delle case prospicienti come latrina a cielo aperto. Di seguito un commento sul tema apparso in un giornale del 1894: “Per quanto il torrente che attraversa la nostra città possa avere un’importanza storica […] bisogna riconoscere che esso è veramente un centro da cui emanano esalazioni mefitiche che il valore storico non basta a giustificare né far tollerare”. Nel 1934 si decise finalmente di intervenire coprendo il corso del torrente e restituendo all’area un aspetto più decoroso.</p>
      		</div>
    	</div>
    </div>
</div>

</body>