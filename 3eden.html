<html>
<head>
	<link href='https://fonts.googleapis.com/css?family=Reenie+Beanie' rel='stylesheet' type='text/css'>
	<link rel="stylesheet" href="https://maxcdn.bootstrapcdn.com/font-awesome/4.4.0/css/font-awesome.min.css">
	<meta charset="utf-8">
  	<meta name="viewport" content="width=device-width, initial-scale=1">
  	<link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css">
  	<script src="https://ajax.googleapis.com/ajax/libs/jquery/3.2.1/jquery.min.js"></script>
  	<link href="https://fonts.googleapis.com/css?family=Caveat" rel="stylesheet">
  	<script src="https://maxcdn.bootstrapcdn.com/bootstrap/3.3.7/js/bootstrap.min.js"></script>
  	<link rel="stylesheet" href="style.css">
	<title>Ziria + Cisena</title>
</head>

<body>
	
<div class="container">
	<div class="row">
		<div class="col-md-12">
			<div class="thumbnail">
				<img src="library/3eden.jpg" alt="foto" style="width:100%">
				<h2>La pineta dell'eden</h2>	
				<h3>Giovani cervesi si intrattengono alla Fontana delle Cinque Colonne, dove un tempo sorgeva la Grande Pineta</h3>
				<p>Anticamente la zona in cui oggi sorgono Cervia e Milano Marittima era occupata da una fitta selva di querce e pini, ed era abitata da lupi, cinghiali e cervi. Cantata da poeti e descritta da viaggiatori, nei secoli questa selva è stata modificata dalla natura e dall’uomo. A fine ‘800, Cervia aveva già raggiunto una discreta espansione urbanistica mentre al di là del canale, dove oggi sorge Milano Marittima, si stagliava solitaria la chiesa di Sant’Antonio con l’adiacente convento dei Minori Osservanti; per questo motivo, la zona a nord di Cervia era chiamata la Marena di frè, con una bellissima pineta che iniziava subito dopo la chiesa e proseguiva fitta e rigogliosa per diversi chilometri. All’inizio del ‘900 iniziò il percorso che portò alla fondazione di Milano Marittima da parte di un gruppo di milanesi innamoratisi di quella pineta. Un quotidiano del 1911 descriveva così l’area e il nuovo progetto urbano: “[…] Ci sono molti chilometri di spiaggia ignorata che un giorno dovrà pur essa avere una rivendicazione da quanti amano la vita naturale e selvaggia […] La spiaggia dove dovrà sorgere Milano Marittima è semplicemente una spiaggia da sogno. Oggi è deserta, ma un giorno sarà un eden”. La società che ottenne in concessione la pineta edificò diverse villette e negli anni ’20 fu costruita anche la Fontana delle 5 colonne, che in seguito fu utilizzata come fulcro per tracciare un grande cerchio di 300 metri di diametro che fu definito come il centro di Milano Marittima. Nel frattempo, alcuni eventi naturali come devastanti trombe d’aria e altri interventi dell’uomo, come i lavori per la costruzione della ferrovia, l’urbanizzazione di Milano Marittima e le due guerre mondiali, durante le quali furono tagliati centinaia di ettari di pini, ridussero notevolmente l’estensione della pineta, dai 900 ettari del 1700 agli attuali 250. Ciò che rimane della grande Pineta di un tempo oggi è affidato ai cervesi. Essa rappresenta un patrimonio inestimabile per la città e per i suoi abitanti, che hanno l’obbligo di proteggerla e preservarla.</p>
      		</div>
    	</div>
    </div>
</div>

</body>